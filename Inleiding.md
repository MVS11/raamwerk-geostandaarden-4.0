# Inleiding

**Bij de opzet en ontwikkeling van een geo-informatie infrastructuur is het de
uitdaging om steeds de juiste set standaarden te kiezen. Het Raamwerk van
Geo-Standaarden helpt daarbij. Het benoemt de internationale en nationale
standaarden die voor Nederland binnen het geo-domein van toepassing zijn voor
aansluiting met andere domeinen. Het raamwerk sluit aan op de Europese
geo-informatie infrastructuur en integreert het geo-informatie domein met de
Nederlandse digitale overheid.**

## Doel en doelgroep van het raamwerk

Het doel van het Raamwerk van Geo-Standaarden is om uit de grote verscheidenheid
aan standaarden de juiste set te kiezen: die standaarden die nodig zijn voor het
realiseren van een geo-informatie infrastructuur. De gehanteerde uitgangspunten daarbij zijn: internationale aansluiting, volwassenheid en openheid
van deze geo-standaarden en breed gebruik. Met de in dit raamwerk opgenomen
geo-standaarden is het mogelijk een solide infrastructuur te bouwen, die
verenigbaar is met de internationale ontwikkelingen en aansluit op de nationale
digitale overheid.

Het Raamwerk van Geo-Standaarden is geschreven voor iedereen, die betrokken is
bij het toepassen van standaarden voor geo-informatie. Zoals stuurgroepleden,
informatiemanagers, beleidsmedewerkers, projectleiders, adviseurs, architecten,
IT-leveranciers, en voor personen die standaarden en specificaties implementeren
in hun organisatie en willen kunnen integreren met andere organisaties in
Nederland en Europa.

## Status van het raamwerk

Om zo breed mogelijk draagvlak voor dit raamwerk te creëren, wordt het raamwerk
binnen de overheid formeel belegd via het Geo-Informatie Beraad, de basislijst
open standaarden van het Forum Standaardisatie en de Nederlandse Overheid
Referentie Architectuur ([NORA](https://www.noraonline.nl/wiki/NORA_online)).

Vanuit de [NEN normcommissie Geo-informatie](https://www.nen.nl/normcommissie-geo-informatie) worden worden de relaties met de
formele internationale standaardisatie organisaties onderhouden. En via de
Nederlandse Samenwerking Geodetische Infrastructuur ([NSGI](https://www.nsgi.nl/)) worden de
geo-standaarden voor coördinaat-referentiesystemen benoemd. Daarnaast zijn de in
het raamwerk genoemde geo-standaarden geharmoniseerd met de Europese
geo-informatie infrastructuur volgens de [INSPIRE Richtlijn](https://www.geonovum.nl/geo-standaarden/inspire-europese-leefomgeving).

**GI-beraad**

Gelet op het steeds toenemende belang van geo-informatie voor de publieke taken
heeft de Nederlandse overheid een beraad voor de Geo-informatie - kortweg het
GI-beraad- ingesteld om de regierol van de Minister van Volkshuisvesting en
Ruimtelijke Ordening (gezeteld in het Ministerie van Binnenlandse Zaken) waar te
kunnen maken.

Het GI-beraad is een ambtelijk adviescollege ingesteld op 2 juni 2006 en [het
instellingsbesluit](https://zoek.officielebekendmakingen.nl/stcrt-2006-112-p20-SC75499.html)
is in de Staatscourant gepubliceerd. In het GI-beraad zitten vertegenwoordigers
van het Ministerie van Landbouw, Natuur en Voedselkwaliteit, het Ministerie van
Economische Zaken, het Ministerie van Binnenlandse Zaken, het Ministerie van
Defensie, het InterProvinciaal Overleg (IPO), de Vereniging Nederlandse
Gemeenten (VNG), Unie van Waterschappen (UvW), het Kadaster en Rijksgeologische
Dienst (TNO), Rijkswaterstaat, Netherlands Space Office (NSO), het Centraal
bureau voor de Statistiek (CBS), het Rijksinstituut voor Volksgezondheid en
Milieu (RIVM), Nederlands Instituut Publieke Veiligheid (NIPV) en Geonovum.

De taken van het GI-beraad zijn strategisch van aard, waarbij het GI-beraad de
Minister van Volkshuisvesting en Ruimtelijke Ordening adviseert in de vorm van
een strategische agenda over de onderwerpen, die de komende jaren aan de orde
zullen komen op het gebied van de Nederlandse geo-informatie infrastructuur. Het
GI-beraad heeft het Raamwerk van Geo-Standaarden vastgesteld als verplichtend
voor de GI-beraad deelnemers. De [programmaraad van Geonovum](https://www.geonovum.nl/over-geonovum/wie-wij-zijn#Programmaraad) stelt elke nieuwe
versie van het raamwerk vast.

**Basislijst open standaarden College Standaardisatie**

Het **Forum en College Standaardisatie** zijn de instellingen, die de
Nederlandse overheid adviseren over het gebruik van [open
standaarden](https://www.forumstandaardisatie.nl/open-standaarden). Deze
instellingen voeren het beheer over twee lijsten, namelijk de lijst met open
standaarden voor ‘pas toe of leg uit’ en een lijst met gangbare open
standaarden.

Voor de standaarden op de ‘pas toe of leg uit’ lijst met open standaarden geldt
dat (semi-) publieke organisaties het 'pas toe of leg uit'-principe moeten
volgen. Een aantal [geo-standaarden uit het raamwerk staan op de ‘pas toe of leg
uit’ lijst](https://www.forumstandaardisatie.nl/open-standaarden/geo-standaarden) van
het Forum Standaardisatie.

**NEN normcommissie Geo-informatie**

Bij NEN, Stichting Koninklijk Nederlands Normalisatie Instituut, worden
afspraken vastgelegd in normen en richtlijnen. Dit doen ze in nationale en/of
internationale normcommissies. Dit zijn zowel Nederlandse, Europese als
internationale normen. De [normcommissie
Geo-informatie](https://www.nen.nl/normcommissie-geo-informatie)
valt binnen de normalisatiestructuur van NEN onder de Beleidscommissie Bouw. Het
werk in deze normsubcommissie is gerelateerd aan nationale-, Europese- en
mondiale wet- en regelgeving. Dit betekent dat de commissie veel
(inter)nationale relaties heeft. Op Europees- en mondiaal niveau volgt de
normcommissie de normontwikkelingen vanuit de CEN- en de ISO-commissies.
Hieronder vindt u de nationale- (NEN), Europese- (CEN) en mondiale (ISO) normen,
die in relatie staan tot de normsubcommissie:

-   [NEN
    3610](https://connect.nen.nl/Standard/Detail/156811?compId=16013&collectionId=0)
    Basismodel geo-informatie;
-   [CEN/TC
    287](https://standards.cencenelec.eu/dyn/www/f?p=205:7:0::::FSP_ORG_ID:6268&cs=1D5368A4F6E101B66AD14AB12AC0FC914)
    Geographic information;
-   [ISO/TC 211](https://www.iso.org/committee/54904.html) Geographic
    information/Geomatics.

**Nederlandse Samenwerking Geodetische Infrastructuur (NSGI)**

Het Kadaster, Rijkswaterstaat en de Dienst der Hydrografie van de Koninklijke
Marine werken samen in de [Nederlandse Samenwerking Geodetische
Infrastructuur](https://www.nsgi.nl/) (NSGI). Zij zorgen voor het tot stand
komen, onderhouden en publiceren van elementen van de geodetische infrastructuur
waarin de afspraken en standaarden voor de coördinaat-referentiesystemen worden
gemaakt en beheerd.

**Nederlandse Overheid Referentie Architectuur (NORA)**

De Nederlandse Overheid Referentie Architectuur (NORA) is het
interoperabiliteitsraamwerk voor de Nederlandse overheid en vertaalt daartoe
wetgeving, beleid en standaarden naar architectuurprincipes, beschrijvingen en
modellen. Het is een beschrijving van uitgangspunten voor het inrichten van de
informatiehuishouding van de Nederlandse overheid. NORA is relevant voor de
uitvoering van alle publieke taken door publieke en private organisaties.

Dit raamwerk van geo-standaarden is het verdiepingsdocument waarnaar
[NORA](https://www.digitaleoverheid.nl/overzicht-van-alle-onderwerpen/standaardisatie-en-architectuur/nora/)
en het [NORA dossier
geo-informatie](https://www.geonovum.nl/uploads/documents/nora_dossier_geo-informatie.pdf)
verwijzen voor de te hanteren geo-standaarden.

**INSPIRE Richtlijn**

Sinds 15 mei 2007 is de Europese kaderrichtlijn INSPIRE formeel van kracht. Deze
richtlijn leidt tot een Europese geo-informatie infrastructuur. De invoering van
INSPIRE is met een implementatiewet sinds 2009 in de Nederlandse [INSPIRE
wet](https://wetten.overheid.nl/BWBR0026158/2022-05-01) verankerd. In een
notendop verplicht de Europese lidstaten geo-informatie (datasets) over 34
thema's te voorzien van metadata en de datasets ‘as is’ en Europees
geharmoniseerd beschikbaar te stellen via netwerkdiensten (zoek-, view- en
downloaddiensten) volgens leveringsvoorwaarden die het gebruik niet onnodig
belemmeren.

De Europese kaderrichtlijn INSPIRE is in detail uitgewerkt in invoeringsregels,
en voorzien van technische richtlijnen. Deze invoeringsregels en technische
richtlijnen hebben geleid tot Europese profielen voor geo-standaarden in
Nederland voor metadata, diverse data specificaties (informatiemodellen) en
bijbehorende netwerkdiensten (API’s).

## Standaarden documentatie

De kern van de werkzaamheden van Geonovum is het beste te omschrijven als het
realiseren van samenhangende afsprakenstelsels: over standaarden, modellen en
het verbinden van vraag en aanbod. Een samenspel van afspraken is nodig om een
systeem (juist een federatief stelsel) werkend te krijgen en te houden. Het goed
beheren en bijhouden hiervan is essentieel en in feite een continu cyclisch
proces. Meer concreet heeft Geonovum in deze cyclus de volgende taken:

-   Verkennen en innoveren;
    -   Ontwikkelen en beheren van standaarden;
    -   Adviseren over toepassen en implementeren van standaarden.

De volgende standaarden documentatie wordt onderkend en door Geonovum gebruikt
in het raamwerk van de geo-standaarden.

**Norm**

Een norm is bij een officieel standaardisatie instituut ondergebracht en bevat
bindende afspraken. Naast het gebruik van normen is NEN 3610 de enige norm waar
Geonovum een inhoudelijke verantwoordelijkheid heeft. Het formele beheer en
beslissingen worden genomen in de NEN normcommissie 351 240 waar Geonovum de
voorzitter van is.

**Standaard**

Een document met (bindende) afspraken.

**Informatiemodel**

Een standaard waarbij door de term informatiemodel te hanteren wordt aangegeven
dat het een abstractie (het model) vormt van de werkelijkheid zoals beschreven
binnen een bepaalde sector/domein. Informatiemodellen zijn een semantische
invulling van normen voor sectoren zoals ruimtelijke ordening, kabels en
leidingen, water, etc..

**Praktijkrichtlijn**

Praktijkrichtlijnen zijn producten die informatie geven, vaak met een technisch
karakter, die nodig is voor het toepassen van standaarden. Een praktijkrichtlijn
hoort altijd bij een standaard/norm.

**Handreiking**

Op zichzelf staande documentatie dat als doel heeft een hulpmiddel te zijn, niet
verplichtend maar ondersteunend.

**Werkafspraak**

Legt uit hoe wetgeving moet worden toegepast bij onduidelijkheden, discrepanties
of fouten in de standaarden.

**Algemeen**

Op zichzelf staande algemene documentatie over standaarden. De documentatie
betreft niet een specifieke standaard of onderdeel daarvan, het is ook geen
beheerdocumentatie van een specifieke standaard.

**Beheerdocumentatie**

Documentatie met betrekking tot het beheerproces van de standaard. Deze
documentatie betreft niet een standaard of onderdeel daarvan, zoals een
handreiking of werkafspraak. Dit kan interne gerichte documentatie zijn voor
vastleggen van stappen in het dagelijkse werkproces, planning of hoe de helpdesk
werkt. Ook kan dit een beheerplan of handboek zijn. Als dit soort documentatie
publiekelijk beschikbaar wordt gesteld, dan gebeurd dit door middel van ReSpec.

**Encoding standaard**

pm

**Productbeschrijving**

Pm

**Verkenning en whitepaper**

pm

## Leeswijzer

Het Raamwerk van Geo-Standaarden is vergeleken met de vorige versie
teruggebracht naar uitgebreidere vorm, waarin de samenhang van de
geo-standaarden centraal staat.

[Hoofdstuk 1](#inleiding) biedt achtergrondinformatie over het document. [Hoofdstuk 2](#geo-standaarden-in-samenhang)
beschrijft de geo-standaarden in samenhang. Dit is het hoofddoel van het
document.

Voor alle verdieping en actuele zaken zijn de geo-standaarden net als in de
vorige versies van dit raamwerk onderscheiden naar een zestal categorieën:
geo-standaarden voor [informatiemodellen](#informatiemodellen), [visualisatie](#visualisatie), [API’s](#application-programming-interfaces-API-s), [uitwisselformaten](#uitwisselformaten),
[metadata](#metadata) en [coördinaat-referentiesystemen](coördinaat-referentiesystemen). In de hoofdstukken 3 tot en met 8
zijn voor deze zes categorieën geo-standaarden lijsten van geldende
geo-standaarden opgenomen (naar een hiërarchie van internationale, Europese en
nationale geo-standaarden) en komen aspecten van kwaliteit van de
geo-standaarden en evt. uitgevoerde verkenningen aan de orde.

Tot slot, zijn alle normatieve referenties – de verwijzingen naar de officiële
standaarden documentatie – opgenomen.
